Kérges Platán pergamenarcán
a rőt nap által rótt jelek.
Rézbőr feszül a két kút körül,
melyből a víz... ki mondja meg?

Az örök vándor a kőteraszáról
ma megint a múltba ballag át,
hol Fehér Jávor sűrű hajáról
a szelek suttogtak balladát.

Rezervátum a lét kerítése,
reménytől elzárt új világ,
hol, ki van, elmegy, s nincs, aki megjön,
s az Egykor Sohába fordul át.
Medvemancsnyom a pergamenarcon,
itt másként szépek a férfiak.
A beavatáskor sírt Fehér Jávor...
a medvéből mára csak nyúl maradt.

Rezervátum...

A kőpipa zsebben, a füstje se lebben,
itt nincs ma se béke se háború.
A tegnapi harcokat öltönyös arcok
cinizmusa váltja s a mélabú.

Rezervátum... (2x)


