Ott állt a lány az út jobboldalán,
Egy sárga rózsa hervadt homlokán.
A szürke úton csak állt várakozón,
Földvár felé, félúton.

Az őszi napfény bágyadtan virult,
Az őszi bánat szép szemére hullt,
Oly ismerős volt, hogy honnan, nem tudom,
Földvár felé, félúton.

Megszólítottam, bár nehéz volt szívem,
Földvár felé, ha eljön, elviszem.
Nem válaszolt, csak nézett álmodón,
Földvár felé, félúton.
Vártam egy percet, vagy annyit sem talán,
És mérgelődtem, tán süket ez a lány,
Még egyszer szóltam, ha nem jön, itthagyom,
Földvár felé, félúton.

Csak állt ott némán, nem fordult felém,
Az őszi napfény felragyogott szép szemén,
Egy könnycsepp gördült az arcán, csillogón,
Földvár felé, félúton.

Nem kértem többször, vártak már reám,
A földvári kultúrház ócska színpadán,
Otthagytam őt - és mást is, jól tudom,
Földvár felé, félúton.

Azóta nézem az út jobb oldalát
Talán még egyszer meglátom azt a lányt
Ha megtalálom, megvigasztalom
Földvár felé, félúton.

Ha megtalálom, megvigasztalom
Földvár felé, félúton.


